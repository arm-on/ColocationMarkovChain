همه چیز در باره روسیه و انتخابات ریاست جمهوری 
مسکو- انتخابات ریاست جمهوری روسیه و نتایج آن زیرذره بین و
تفسیر همه رسانه های جهان است و صاحبنظران در باره آن اظهار نظر
می کنند: 
یلتسین رئیس جمهوری روسیه 38میلیون و 900 هزار و زیوگانف (نامزد
کمونیستها) 29 میلیون و 400 هزار رای آوردند و 5/3میلیون تن از
73 میلیون رای دهنده هم در اوراق آراء، عدم رضایت خود را از هردو
نامزد اعلام داشتند این اختیار اظهارنظر، قانونا به رای دهندگان 
روس داده شده است که می توانند به جای نوشتن نام نامزد، نظر خود را
بیان دارند. آراء اضافی یلتسین را هواداران لبد، ژنرال 46 ساله که 
یلتسین وی را بلافاصله پس از خاتمه دور اول انتخابات، مسئول امنیت 
روسیه کرد به صندوق‌ها ریخته اند. لبد در دور اول 11 میلیون رای 
آورده بود نتیجه انتخابات نشان داد که جامعه روسیه به دو دسته 
تقسیم شده است و اگر یلتسین لبد را برنجاند و برنامه های او را اجرا
نکند، در آنجا سه دسته مختلف العقیده خواهد بود. حزب کمونیست که 
یلتسین از رهبران آن بود، پنج سال پیش توسط وی منحل شد و 3 سال بعد
با رای دادگاه آغاز بکار کرد و موفق شد 41 درصد آراء را بدست آورد. 
غرب تا 50 سال پس از جنگ دوم فریاد می کشید که کمونیستها در روسیه 
بیش از پنج درصد، هوادار ندارند و اینها هم مقامات دولتی و اعضای 
خانواده آنها هستند. یلتسین که رئیس جمهوری فدراسیون روسیه بود چهار
سال پیش شوروی را منحل کرد تاآقابالاسر نداشته باشد و در این راستا
(انحلال حزب کمونیست، و شوروی، برقراری نظام سرمایه داری، تضعیف ارتش، 
انهدام پاره ای از سلاحهای استراتژیک این کشور، خارج ساختن نیروهای 
شوروی از اروپای مرکزی و ایجاد یک طبقه کوچک فوق ثروتمند در روسیه)
به غرب کمک باورنکردنی کرده است. از همین رو بلافاصله سیل تلگرامهای 
تبریک از کره جنوبی، ژاپن، آمریکا و اتحادیه اروپا به مسکو سرازیر
شد. با پیروزشدن یلتسین، بیش از هرکس دیگر، کلینتون و کهل نفس های 
راحتی کشیدند اگر یلتسین پیروز نمی شد، شکست کلینتون در انتخابات 
آبان امسال قطعی بود. 
طبق تفسیررسانه‌ها، افزایش محبوبیت یلتسین که در ماه فوریه شش 
درصد بود به 7 53 / درصد ظرف چهار ماه، نشان می دهد که دمکراسی 
روسیه، که قرن‌ها زیر استبداد تزارها و هفت دهه زیر دیکتاتوری، 
اصطلاحا پرولتاریا، اداره می شد هنوز به بلوغ کامل نرسیده است. 
افزایش سریع رای دهندگان به یلتسین را باید به حساب حمایت صددرصد و
انحصاری رسانه های روسیه، توصیه های کارشناسان انتخاباتی غرب که در
این زمینه مهارت و تجربه چند قرنه دارند و نیز تشویق مردم توسط
شرکتهای خصوصی به رفتن به حوزه های رای با دریافت هدیه مادی و
بلیتهای بخت آزمایی رایگان گذارد- چیزی که رقبای او فاقد آن بودند. 
یلتسین که 45 سال از عمر خود را در عضویت و رهبری حزب کمونیست 
گذرانیده بود در جریان مبارزات انتخاباتی، نهایت تبلیغ را بر ضد
کمونیسم و کمونیستها کرد. 
مفسران رسانه های غرب می گویندکه در قضاوت، درباره اوضاع روسیه 
باید احتیاط کرد، زیرادمکراسی در وجود یک نفر، آن هم یک مرد 65
ساله بیمار قلبی خلاصه نمی شود. باید تحولات بعدی کرملین و حرکت پس 
از این یلتسین، و مخصوصا وضعیت لبد و مبارزات و تلاشهای 
کمونیستها را که 30 میلیون رای دهنده را پشت سر خود دارندمشاهده 
کرد. یلتسین نمی تواندمانند گذشته حرکت کند باید به تجدید حیات 
روسیه به عنوان یک ابرقدرت اقدام کند وگرنه حامیان او به 35 درصد
کاهش خواهند یافت. او ناچار است حرفهای زیوگانف رهبر حزب کمونیست 
را که رهبر فراکسیون کمونیستها در پارلمان است به دقت بشنود. 
زیوگانف که تلویحا شکست خود را پذیرفته است و اعلام قطعی آن را
موکول به دست شمارش آراء ماخوذه در 93 هزار و 939 صندوق کرده است، 
می گوید: کمونیسم فرضیه ای است که هیچکس نمی تواند آن را از میان 
ببرد. پیروزی و شکست این عقیده ارتباط به تامین برابری و رفاه 
مردم دارد. آراء مردم، ما را تشویق می کند که سازمان دهی و تلاش 
بیشتری کنیم و رسانه های بیشتری به راه اندازیم. ما فعلا نقش حزب
مخالف را- اگرچه حزب حاکم یکپارچه ای وجود ندارد- بازی می کنیم. رای 
دادن، دلیل وجود حزب نیست، یلتسین حزبی از آن خود ندارد، بنابراین 
ما حزب اول روسیه هستیم. 
در این میان لبد که به عنوان خون جدیدی در رگهای کرملین شناخته 
شده است و در انتخابات چهار سال بعد در برابر زیوگانف قرار
خواهدگرفت می گوید: در انتخابات اخیر هیچکس موفق نشد; مردم تقسیم 
شده اند، بنابراین باید وحدت ملی برقرار شود و آنچه را که روس‌ها
می طلبند و آرزو دارند، به آنها داده شود. آنها این همه خارجی را که 
من بیشتر شان را جاسوس می خوانم در کشورشان نمی پذیرند. 
به عقیده همین مفسران، انتخابات بعدی که یلتسین درآن شرکت نخواهد
داشت، مبارزه میان ناسیونالیستها و کمونیستها خواهد بود. چهار سال 
آینده، برای کرملین، درگیری با نوعی حالت سیاسی است که در دو قرن 
گذشته وجود داشت. 
در آسیای مرکزی، روسیه با چین و آمریکا (جانشین انگلیس) درگیر است. 
رهبران آسیای مرکزی که کمونیستهای سابق هستند، از نظر عقیدتی و
نژادی تمایل بیشتری به همکاری با چین دارند که رئیس جمهوری آن اینک 
در قزاقستان است. درگیری کرملین در قفقاز نیز حالتی شبیه قرنهای 
هیجدهم و نوزدهم را خواهد داشت. در اروپا، باید در برابر توسعه ناتو
بایستد و در امور داخلی درگیری آن با پارلمان خواهد بود که نمی خواهد
خصوصی سازی بیشتری بعمل آید و بنابراین احتمال انحلال پارلمان، 
رفراندومهای متعدد و حتی تجدید انتخابات ریاست جمهوری روسیه در
سالهای بعد بعید بنظر نمی رسد. 
درمان زخم با استفاده اززردچوبه 
دهلی نو- دولت هند از دولت آمریکا خواست که از دو تیم پژوهشگر
پزشکی این کشور بخواهد که زردچوبه را از لحاظ درمان زخم بررسی کنند
و اگر نتیجه مطلوب بود، این عمل که هزاران سال در هند مرسوم است در
آمریکا نیز معمول شود. دولت آمریکا با این درخواست موافقت کرده است 
و دانشگاه می سی سی پی اینک سرگرم تجربه درمان زخم با پاشیدن پودر
زردچوبه به روی آن است. زردچوبه خواص داروئی متعدد دارد که دولت 
هند همین یک مورد آن را از آمریکا خواسته است. شهرت زردچوبه و سایر
ادویه هندی بود که بهانه مسافرتهای دریائی به هند و کشف راههای 
دریائی آن توسط غربیها شد. 
آلمانی 111 ساله درگذشت. مونستر- بانوکارولیناکروگر
سالخورده ترین آلمانی، دیروز در صدویازده سالگی بر اثرحمله قلبی 
درگذشت وی قبلا دچار ذات الریه شده بود و عوارض ذات الریه باعث حمله 
قلبی او شد. بانو کارولینا 62 سال پیش بیوه شده بود. طول عمر در
خانواده کارولینا ارثی است، پدرش 100 سال و پدر بزرگش 103 سال عمر
کرده بودند. با وجود این، وی راز طول عمرش را به دور نگهداشتن خود
از غم و اندوه و صرف غذای خوب خانگی می دانست. کارولینا از صرف غذا
در رستوران اجتناب می کرد. وی در 17 فوریه 1885 به دنیا آمده بود. 
ممنوعیت کامل آزبست درفرانسه 
پاریس- رویتر: در پی تاکید پزشکان و دانشمندان فرانسوی که امسال 
دست کم دو هزار فرانسوی که Asbestos باآزبست سروکار دارند و به آن 
دست می زنند خواهند مرد، دولت فرانسه دیروز اعلام کرد که این ماده 
عایق کاری و صنعتی را ازاول ژانویه 1997 در آن کشورغیرقانونی 
اعلام خواهد کرد. این ممنوعیت شامل تولید، واردات و مصرف آزبست 
خواهد بود. قبلا بسیاری از کشورها ازجمله آمریکا مصرف و تماس 
بااین ماده را که به اظهار پزشکان سرطان زا است ممنوع کرده اند.