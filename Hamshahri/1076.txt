عمل آمریکا در جهت بلوکه کردن اموال و دارایی های ایران یک جنایت 
تاریخی است 
صدا و سیما می توانست جلوه های رضایت مردمی در استان خراسان را
منعکس کند و همه آن راببینند که این مردم با چه شوری اظهار رضایت 
می کنند و مهمتر آنکه این احساس رضایت به خارج منتقل شود اگر این 
عمق رضایتی که من از مردم دیدم آمریکایی‌ها بفهمند در ذهنشان هم 
مبارزه با ایران خطور نمی کند. 
. سرویس سیاسی: روز گذشته نمازپر صلابت جمعه در میعادگاه همیشگی 
عاشقان الله و مردم نمازگزار تهران (دانشگاه تهران) برگزار شد. 
آقای هاشمی رفسنجانی رئیس جمهوری در خطبه اول نماز در ادامه بحث 
پیرامون قرآن و کیفیت نزول قرآن و موضوع وحی به بررسی کیفیت نوشتن 
قرآن در زمان پیامبر گرامی (ص) و جمع آوری و منظم کردن آن در زمان 
ابوبکر و عمر پرداخت. 
وی گفت: ابوبکر قرآن معتبری تهیه کرد، اما آن را منتشر نکرد و بعد
از او این قرآن در اختیار خلیفه دوم قرار گرفت. بزرگان صحابه نیز هر
یک قرآن هایی را تهیه کرده بودند که تا بیست قرآن معروف که به دست 
حافظان و قراء بزرگ از صحابه پیغمبر اکرم (ص) نوشته شده، در تاریخ 
ثبت شده است. 
امام جمعه موقت تهران در ادامه بحث به ویژگیهای خط کوفی در آن 
زمان که نه حرکت داشت و نه نقطه و نیز لهجه های مختلفی که برای 
قرائت قرآن در میان قبایل مختلف وجود داشت اشاره کرد. 
وی افزود: این امر در مدت طولانی موجب بروز اختلافاتی درقرائت قرآن 
و بروز اختلافات درجامعه شد به گونه ای که هر استان قرآنی را با
لهجه محلی برای خود تهیه کرده بود که این امر با فتح کشورهای جدید
از سوی مسلمانان مشکلات بیشتری را پیش رو قرار می داد; زیرا که هر کس 
سعی می کرد قرآنی را که خود تهیه کرده است در آنجا رواج دهد و از
طرفی هر کس که قرآنی داشت خودش یک امام بود و شخصیتی شده بود که 
مردم به او مراجعه می کردند که این امر هم موجب اختلاف بود و هم دکانی 
برای مسلمانان شده بود. 
حجت الاسلام و المسلمین هاشمی رفسنجانی افزود: حذیفه ازصحابه 
پیامبر اکرم (ص) از کوفه به مدینه رفت و خطرهای این وضع را برای 
عثمان تعریف کرد وعثمان هم که خود آمادگی این امررا داشت در یک 
اقدام بلندتمامی صحابه و بزرگان منجمله حضرت علی (ع) را جمع کرد و
خطرات را گوشزد کرد و در آن جلسه تصمیم گرفته شد که همه قرآن‌ها
جمع شود و تنها یک قرآن منتشر شود که جلسه هم تایید کرد و بدین 
ترتیب کارهای جمع آوری قرآن‌ها و انتشار یک قرآن در زمان عثمان آغاز
شد. 
امام جمعه موقت تهران همچنین به بیان سالگرد اربعین حسینی و
بزرگداشت یاد و خاطره شهدای کربلا پرداخت و پیرامون مصائب اهل بیت 
علیهم السلام بعد از شهادت امام حسین (ع) و رسالت عظیمی که حضرت 
زینب (س) بر دوش داشتند، سخنانی ایراد کرد. 
حجت الاسلام والمسلمین هاشمی رفسنجانی در خطبه دوم نماز جمعه تهران 
به بیان مناسبتهای هفته پرداخت و ضمن گرامیداشت یاد و خاطره شهید
آیت الله صدوقی شهید بزرگ محراب و شهید آیت الله ربانی املشی گفت: 
ایشان به صورت رسمی و علنی با مرگ طبیعی از دنیا رفتند، ولی ثواب
شهدا را دارند; چون دوران طولانی را در زندان‌ها و میدان مبارزه و
مجاهدت‌ها به سر بردند. 
آقای هاشمی رفسنجانی از جمله حوادث مهم این هفته را مسدودشدن 
حسابهای ایران در آمریکادانست. وی گفت در سال 59 مبالغ زیادی از
اموال، پول نقد و کالاهای نظامی و چیزهای با ارزش دیگر که پول آنها
را داده بودیم در آمریکا مسدود شد و هنوز هم مسدود است و این امر یک 
جنایت تاریخی آمریکاست که قطعا یک روزی آمریکا را دردادگاههای 
جهانی محاکمه و محکوم خواهیم کرد; چرا که هیچ استدلالی پشت این ظلم 
نیست که درامانت این چنین خیانت بکنند وهنوز هم ما همان سیاست 
فشارآمریکا را داریم و این روزهابحمدالله شاهد رسوایی سیاست 
تحریم و زورگویی آمریکا هستیم که نزدیکترین کشورها به آمریکا در
مسائل سیاسی و نظامی و اقتصادی هم نتوانستند این زورگویی آمریکا را
تحمل کنند و عاقبت زورگویی هم همین است که می بینید. 
آقای هاشمی رفسنجانی سپس به تشریح نتایج سفر اخیر خود به استان 
خراسان پرداخت و گفت: یک توضیحی درباره دیدارهایی که من در سفر دو
روز گذشته به استان خراسان داشتم دلم می خواهد برای مردممان بدهم و
آن این است که آنچه که در یک محدوده کوچکی از استان خراسان دیدیم 
نشان خوبی از توسعه بسیار وسیعی است که در همه کشور در امور
زیربنایی و روبنایی در جریان است. 
وی افزود: در این سفر به آن منطقه یعنی گوشه های شمال غربی خراسان 
چهار شهر اسفراین، بجنورد، شیروان و قوچان و یک بخش مهم جاجرم تابع 
بجنورد رفتیم تا بخشی از کارهایی که این روزها یا به ثمر رسیده و یا
می خواهد شروع شود افتتاح شود. 
آقای هاشمی رفسنجانی گفت: دولت حدود 500 میلیارد تومان برای چند
طرح در این چند شهر هزینه کرد و دو ماه قبل هم در سرخس شاهد افتتاح 
جاده ابریشم و راه آهن منطقه آزاد سرخس بودیم. 
وی گفت: از دیگر طرح‌ها افتتاح بزرگترین و مدرنترین کارخانه صنعت 
پتروشیمی است که توسطنیروهای خودمان نصب شد که از این جهت 220
میلیون دلار صرفه جویی ارزی داشتیم; زیرا در مناقصه هایی که داشتیم 
کمترین رقم پیشنهاد شده 607 میلیون دلار بود که با توجه به بیش از
380 میلیون دلار هزینه شده که به دلیل خبرگی نیروهای متخصص کشور با
سرعت و استحکام این طرح را انجام دادند این صرفه جویی صورت پذیرفت. 
آقای هاشمی رفسنجانی در ادامه گفت: این خود یک افتخاری است که این 
کارخانه‌ها كه مدرنترین صنعت روز است به دست جوانها و نیروهای متخصص 
داخلی راه اندازی شود و این امر ارزشش از خود کارخانه بیشتر است. 
وی گفت: از دیگر بحثهای صرفه جویی که در راه اندازی این کارخانه به 
دست می آید مسئله صرفه جویی در هزینه های کود است. ما چون کود را
ارزان عرضه می کنیم یعنی تقریبا 20 الی 21 تومان به کشاورزان می دهیم 
که اگر از خارج بخواهیم وارد کنیم حداقل 70 تومان برای ما تمام 
می شود. 
وی افزود: راه اندازی این کارخانه جلوی فرار سرمایه ازکشور را
می گیرد و از این به بعد ما کود اوره در کشورمان کم نداریم و یک 
مقدار اضافه هم می توانیم صادر کنیم که این موضوع برای کشاورزی ما
خبر بسیار خوبی است و بسیار با ارزش است چون پایه استقلال ما همین جا
است. 
حجت الاسلام والمسلمین رفسنجانی گفت: پروژه دوم افتتاح کارخانه صنایع 
سنگین اسفراین بود که یک صنعت مادر در کشور است که قطعات بزرگ 
مانند قطعات تانک، توپ، گلوله های توپ و تانک که با فولاد ویژه 
محورهای واگن های قطار و خیلی چیزهای دیگر رابرای صنایع اساسی 
می سازد که قبلا در کشور همه این‌ها وارداتي بوده است. 
آقای هاشمی درباره نتایج طرحهای عمرانی بر زندگی مردم منطقه گفت: 
دلم می خواهد، خبرنگاران و صدا و سیمامی توانستند جلوه های رضایت 
مردمی را منعکس کنند و همه آن را ببینند که این مردم با چه شوری 
اظهار رضایت می کنند و مهمترآنکه این احساس رضایت به خارج منتقل شود، 
اگر این عمق رضایتی که من از مردم دیدم آمریکایی‌ها بفهمند در ذهن شان 
هم مبارزه با ایران خطور نمی کند. 
آقای هاشمی رفسنجانی سپس به افتتاح طرحهای خدماتی عمرانی در این 
استان اشاره کرد و گفت: بیمارستان بسیار مجهزی را بیمه اجتماعی برای 
مردم بجنورد ساخته بود و یک فرودگاه مجهز هم با همکاری مردم و کمک 
دولت ساخته شده است. خطیب جمعه سپس با اشاره به طرح پیوستن شبکه 
برق استان خراسان به برق کشور گفت: با 280 کیلومتر خطوط انتقال، 
برق خراسان به بقیه کشور متصل می شود که از لحاظ بین المللی خیلی 
مهم است و حتی از قطارجاده ابریشم مهمتر است به این دلیل که این 
برق که وصل شود ما از شمال به کشورهای آسیای میانه وصل می شویم از
این طرف هم به ترکیه و با آنها قرارداد بسته ایم و باید وصل شود به 
ارمنستان و آذربایجان. 
بدین ترتیب ما با قفقاز وآسیای میانه، ترکیه و از طریق ترکیه به 
شبکه اروپا و همه دنیا متصل می شویم. 
آقای هاشمی در پایان سخنانش پیرامون سفر به استان خراسان به وجود
جاذبه های سیاحتی وزیارتی در این منطقه اشاره کردو افزود: پارک 
ملی گلستان دراین منطقه یکی از بهترین پارکهای جنگلی دنیاست و با
وجود آبشار و بدایع طبیعی یکی از زیباترین مناظر دنیاست که باید
برای جذب جهانگرد و استفاده ایرانیها در آنجا سرمایه گذاری شود.