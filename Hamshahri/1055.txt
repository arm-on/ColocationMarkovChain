هر حقیقتی، حامل نمادها و نشانه هائیست که با آنها معنا می یابد و
گوهر آن در پرتو همین شعاع‌ها گسترده می شود. اگر آیین‌ها و حقایق، 
بازتابی در زندگی و شرایط پس از خود نداشته باشند و ذات و محتوای 
آنها به کیمیای زمان شکل تازه و ژرفای افزون‌تر نیابد، عمری نخواهند
داشت و باران روزگاران، خاک آنان را خواهد شست و نقششان را محو
خواهد ساخت. 
انقلاب عظیم حسینی، خود یکی از نمادها و بازتابهای حقیقتی بود که با
درخشش دین محمد (ص) بر صحیفه جهان نقش بست. نقشی که نگین آفرینش و
نور مقدس هستی است. در این انقلاب نابرابر که داغهای غمباری بر سینه 
بشریت نشاند، هیچ خونی بیهوده بر زمین ریخته نشد و هیچ شمشیری 
بی دلیل فرود نیامد. تمام دلایل پوچ و بی ارزش آزمندی و ستمگری، در
برابر احتجاج زلال ایمان و عشق صف کشید و دیگر، تا همیشه، هیچکس 
نخواهد توانست افق ایندو را تیره کند و لباس ایمان و آز را بر تن 
یکدیگر بپوشد. این نقش، امکان عقل و برهان در سرزمین خرد انسان 
نیست، بل، رهاورد عشق و ایمان در خطه های بی مرز جان است. این پرده، 
رنگ رنگ دروغین شیطنت نفس نیست، بی رنگی اطمینان عبودیت است و
حسین (ع) رسول دین خاتم الانبیاست درست همچنانکه محمد (ص) پیام آور مرسل 
خداوند بود. شجره ای چنین بلند و مبارک، نیازمند آبی چنان زلال و
پاکیزه است. حسین و محمد (ص) شعاعهای بلند و پر نور یک خورشیدند. 
خداوند در همه هستی متجلی است اما این دو تجلی گاه، کورترین چشم‌ها را
نیز باز می گشاید و بینا می سازد. این دو شمس تابناک بر بلندترین 
قله های خلقت طلوع کرده اند. 
در گذر سالیان و قرن‌ها، رنگ وبوی معتقدات انسان رخساره ای تازه 
می یابد. اما گویی چشمی پنهان گواهی می دهد که ابدیتی ناب و همیشه 
تازه می باید دیگرگون نشود. چیزی می باید برجای باشد تا بتوان بدان 
تکیه زد و با چنگ زدن بدان، خود را به حقیقت نزدیک ساخت. می باید
شارعی ابدی، مرکوبهای جان را تا مقصدی مطمئن برساند و این جانهای 
فرسوده و افسرده را به معبدی آکنده از شور و سماع و ذکر و سجود
هدایت کند... همه آنچه به حسین (ع) مربوط می شود از اینگونه است; 
همچون رحیل مکرر کاروانها در گم راههای بیابانی، که هر یک به نشانه ای 
جدا شناخته می شود، اما به یک سو می خوانند و یک مقصد را دنبال 
می کنند. بعثت و هجرت و محرم و عاشورا و... اربعین منزلگاههای سفر
عاشقانه در رکاب حق است هر که در این رکاب گام بردارد، ضمانت 
رستگاری را یافته و هر که کمر بسته این خواجه باشد، بی تردید نقش 
آزادگی بر میان بسته است. رمز این معما اینچنین گشوده می شود. می باید
خالص و زلال به دنبال مریدی چون حسین رفت... 
سحرگه رهروی در سرزمینی 
همی گفت این معما با قرینی 
که ای صوفی شراب آنگه شود صاف 
که در شیشه بماندار بعینی 
اربعین نشانه ایست برای تامل و تاثر، نشانه ای برای دادخواهی و
تظلم زیرا اگر خواهندگان خون حسین در منزلی گرد هم نیایند و
میثاقهای جهاد و فلاح را درمنازلی همچون اربعین تازه نسازند، این 
توفان فرو خواهد نشست، از میان خواهد رفت و وزشی خشک و بیهوده برجای 
خواهد ماند. 
اینکه چرا اربعین و در این رمز، در این نماد، در این عدد چه رازی 
نهفته است؟ بهتر آنکه چندو چون را کنار بگذاریم و دربرابر علم 
خدا و نبی تسلیم باشیم. اربعین از رازهای هستی است چنانکه چون 
موسی (ع) راقابل استماع کلام بی واسطه خداوندمی کردند چهل روز بخلوت 
فرستادند و خداوند فرمود:... واذ واعدنا موسی اربعین لیله و
پیامبر حکیم (ص) فرمود: من اخلص لله اربعین صباحا ظهرت ینابیع 
الحکمه من قلبه علی لسانه. در تقدیر رموز اربعین همین بس. 
صاحبمرصادالعباد، عارف نامی نجم الدین رازی نیز گفته است: وعدد
اربعین را خاصیتی است در استکمال چیزها که اعداد دیگر را نیست. 
چنانک درحدیث صحیح آمده است ان خلق احدکم یجمع فی بطن امه 
اربعین یوما ثم یکون علقه مثل ذلک. و خواجه علیه السلام، ظهور
چشمه های حکمت از دل بر زبان اختصاص اخلاص اربعین صباحافرموده 
است، و حوالت کمال تخمیر طینت آدم علیه السلام به اربعین صباحا کرد
و از این نوع بسیارست. 
نخستین سوگواران حسین (ع) دراربعین سالار شهیدان، به یادش گریستند. 
آنان در این میعادگاه به تامل در افق رسالت، وحقیقتی که از جوشش 
خون حسین (ع) بازتافته بود پرداختند. از آن پس، عاشقان و پیروان آن 
امام، در سحاب اسرار اربعین به ذکرپرداختند و باران اشکبار
سرنوشت خویش را به مظلومیت حسین و یارانش پیوند زدند. این راه، 
راه تداوم عشق است وبی گمان هیچگاه بی رهرو نخواهد بود.