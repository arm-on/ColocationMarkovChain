. لاهه - خبرگزاری فرانسه: یک بوسنیایی مسلمان ناشناس که از قتل عام 
مردادماه سال گذشته در شرق بوسنی جان به در برده دیروز در دادگاه 
بین المللی شهادت داد که راتکو ملادیچ سرکرده نظامی صرب‌ها هنگام کشتار
مسلمانان بوسنی حضور داشته است. 
این گواه که فقط حرف اول نامش را به دادگاه گفته است، در پیشگاه 
دیوان جنایی بین المللی که برای یوگسلاوی سابق برپا شده است علاوه بر
ملادیچ، را دوان کارادزیچ رهبر سیاسی صرب‌ها را به قوم کشی و جنایتهای 
جنگی متهم کرد. 
صرب‌ها سال گذشته با حمله به شهرهای شرق بوسنی به ویژه سربرنیتسا و
ژپا هزاران تن را آواره کردند و شمار زیادی از آنان را به صورت 
دسته جمعی به قتل رساندند. 
از سوی دیگر، حزب حاکم اقدام دمکراتیک بوسنی، علی عزت بگوویچ 
رئیس جمهوری بوسنی رانامزد شرکت در انتخابات سراسری کشور کرد. 
به گزارش خبرگزاری جمهوری اسلامی از سارایوو در این انتخابات که قرار
است روز 14 سپتامبر (24 شهریور) در سراسر بوسنی برگزار شود سه 
نماینده از کروات‌ها، مسلمانان و صرب‌ها انتخاب خواهند شد که شورای 
ریاست جمهوری بوسنی هرزگوین بالاترین مقام اجرایی در کشور را تشکیل 
دهند. 
حزب اقدام دمکراتیک همچنین حسن موراتوویچ نخست وزیر بوسنی را به 
عنوان نفر اول فهرستی که در آینده ارائه خواهد شد برای حضور در
انتخابات نمایندگان مجلس بوسنی معرفی کرد. 
ایوب گانیچ، معاون رئیس جمهوری فدراسیون کروات مسلمان نیز نفر اول 
این حزب درانتخابات مجلس فدراسیون مسلمان و کروات است. وی به 
همراه نمایندگان این حزب درانتخابات مجلس فدراسیون به رقابت 
خواهد پرداخت. 
در همین حال، یک سرباز 25 ساله فرانسوی عضو نیروهای ناتو در
بوسنی در شهر سارایوو خودکشی کرده است.