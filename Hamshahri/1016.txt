سرویس سیاسی: سمینار بین المللی افغانستان و امنیت منطقه که با
حضور نمایندگان گروههای جهادی افغان و دست اندرکاران امور افغانستان 
در تهران برگزار شده بود در پایان با صدور بیانیه ای ضرورت دستیابی 
به راه حلی مشترک به منظور خاتمه دادن به بحران افغانستان را مورد
تاکید قرار داد. 
شرکت کنندگان با تاکید بر اهمیت نقش ایمان و اخوت اسلامی و وحدت ملی 
تمام نیروها و احزاب و گروههای افغانی، مخالفت خود را با هرگونه 
راه حل تحمیلی از سوی ابرقدرتها ابراز کردند. 
در بخشی از بیانیه پایانی سمینار مذکور آمده است: برای پایان دادن 
به بحران افغانستان رعایت نکاتی چند ضروری است از جمله حفظ استقلال و
تمامیت ارضی افغانستان، لزوم حل و فصل منازعات از طریق مذاکرات 
سیاسی، ضرورت توقف کلیه درگیریهای نظامی; لزوم فراگیر بودن و مشارکت 
مستقیم مردم; و.. که از اصولی ترین موارد رفع بحران در منطقه و
افغانستان است.