رئیس انستیتو تحقیقات تغذیه اعلام کرد: براساس بررسی های این انستیتو
در سالهای 71 تا 73 میزان مصرف سرانه نان در ایران 300 تا 600 گرم 
در روز بوده است، در حالی که 30 درصد نان مصرفی کشور ضایع می شود. 
دکترمسعود کیمیاگر روز پنجشنبه در حاشیه برگزاری دومین همایش 
الگوی مصرف غذا ضمن اعلام این مطلب در گفت وگو با خبرنگار
خبرگزاری جمهوری اسلامی اظهارداشت: براساس بررسیهای انجام شده، 
میزان مصرف سرانه لبنیات بین 180 تا 200 گرم در روز است اما در برخی 
از نقاط کشور مانند بوشهر این میزان ناکافی و حدود 50 گرم در روز
است. 
وی اظهار داشت: متوسط سرانه کالری دریافتی در کشور 2600 تا 3000
کیلو کالری در روز است که برای نیاز انسان کافی است، اما نابرابری 
توزیع سبب می شود عده ای بیش از حد و برخی کمتر از نیاز دریافت 
کنند. 
کیمیاگر تصریح کرد: طبق استانداردهای بین المللی، 55 درصد انرژی 
روزانه مورد نیازباید از مواد قندی و نشاسته ای تامین شود که در
ایران نیز در همین حد است. 
وی میزان مصرف سرانه برنج کشوررا حدود 70 تا 100 گرم در روزذکر
کرد.