سرویس اقتصادی: میزان مصرف برق در کشور در حال حاضر 15 هزار و 200
مگاوات در ساعت است و پیش بینی می شود تا مرداد ماه آینده که اوج مصرف 
برق در تابستان است به 16 هزار و 500 مگاوات برسد. 
. محمد ملاکی معاون امور برق وزارت نیرو همزمان با برگزاری سومین 
نمایشگاه صنعت برق، ضمن اعلام این خبر، ظرفیت تولیدبرق در کشور را
22 هزار مگاوات و میزان مصرف سرانه آن را حدود 1400 کیلووات ساعت ذکر
کرد و افزود: متوسط مصرف سرانه برق در کشورهای پیشرفته 9 هزار
کیلووات ساعت است که بسیار بیشتر از کشور ماست، اما بخش اصلی این 
مصرف به بخش صنعت اختصاص دارد و به طور مثال در ژاپن 15 درصد از برق 
تولیدی به مصارف خانگی می رسد، در حالیکه این نسبت در ایران 36 درصد
است. 
ملاکی افزود: سالانه به طورمتوسط 20 درصد بر قیمت برق اضافه می شود
و درآمد حاصله صرف احداث نیروگاههای جدید و شبکه های انتقالی برق 
می شود. بااین وجود صنعت برق سالانه حدود 350 میلیارد تومان از دولت 
یارانه می گیرد چرا که تنها 70 میلیارد تومان صرف نگهداری تاسیسات 
فعلی برق می شود. 
دستاوردهای صنعت برق بااجرای طرح سیستم الکترونیک قرائت کنتورهای 
برق، زمان قرائت کنتور تا تحویل قبض آن به مصرف کننده، از حدود یک 
ماه به یک روز کاهش می یابد. به این ترتیب هم زمان اخذ مطالبات شرکت های 
برق از مشتریان خانگی و صنعتی کوتاه‌تر مي شود و هم مصرف کنندگان 
صورتحساب مصرف برق را منظم تر دریافت می کنند. 
بااین روش که در برخی شهرهابه اجرا درآمده است، مامورکنتورنویس 
به جای دست نویسی مصرف برق از کامپیوتر دستی کوچکی که در آن اطلاعات 
مربوطبه هر مشترک مشخص شده است استفاده می کند و با دستگاه چاپگر
کوچک و کم وزنی که به همراه دارد، صورتحساب مصرف برق مشترک را صادر و
در همان محل تحویل می دهد. یا از طریق انتقال اطلاعات ثبت شده در
کامپیوتر خود به اداره برق، قبض های مصرف برق را به سرعت صادر و در
اختیار مشترکین قرار می دهند. 
این روش هم اکنون در مورد 800 هزار مشترک برق تهران به اجرا
درآمده و برای مشترکین آب نیزبه طور آزمایشی در منطقه 6 آب
تهران به اجرا گذاشته شده است. 
عایق های تجهیزات توربین از جنس کلسیم سلیکات در داخل کشور ساخته 
شد. این عایق‌ها كه پیش از این از خارج وارد می شد، آزمایش های مختلف 
را باموفقیت پشت سر گذاشته و به زودی تولید انبوه آن آغاز
می شود. تاکنون بسیاری قطعات پرمصرف نیروگاهی مانند برج های خنک کننده 
و لوله های کندانسور ساخت داخل شده و واردات آنها قطع شده است. 
برای نخستین بار دو دستگاه هیتر فشار قوی توسط شرکت تعمیرات 
نیرو برای نیروگاه بندر عباس ساخته شد و آماده تحویل به این نیروگاه 
است. 
مهندس محمد چراغچی مدیرعامل این شرکت به خبرگزاری جمهوری اسلامی 
گفت: ساخت 16 دستگاه ژنراتور آبی 250 مگاواتی درمجموع به قدرت 
4000 مگاوات برای طرحهای کارون 1، 3 و 4، سه دستگاه ژنراتور آبی 
هریک به قدرت 133 مگاوات برای اجرای طرح کرخه، 14 دستگاه ژنراتور
بخاری هریک به قدرت 100 مگاوات برای استفاده در نیروگاههای سیکل 
ترکیبی و 1800 پره متحرک توربین از جمله طرحهایی است که اجرای آنها
در دومین برنامه 5 ساله توسعه اقتصادی، اجتماعی کشور به شرکت 
تعمیرات نیرو وابسته به وزارت نیرو محول شده است. 
وی در زمینه فعالیتهای این شرکت در سطح بین المللی اظهارداشت: در
حال حاضر این شرکت برای تعمیر و ساخت لوازم یدکی نیروگاهها و
تجهیزات برقی برای پالایشگاههای کویت با مقامهای این کشور در حال 
مذاکره است و انتظار می رود توافقنامه ای در این زمینه امضا شود. 
وی افزود: از طریق شرکت صادرات خدمات و تجهیزات آب و برق صانیر
نیز برای تعمیر تجهیزات نیروگاههای کشورهای گرجستان، قطر، لیبی و
ترکمنستان مذاکراتی در حال انجام است و انتظار می رود در آینده به 
نتایج مثبتی برسد.