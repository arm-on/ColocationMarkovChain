برگزاری همایش بررسی نظام آموزشی حوزه در قم 
قم- خبرنگار همشهری: همایش بررسی نظام آموزشی حوزه، امروز با حضور
جمعی از علماء، مدرسان، فضلا و روحانیون در مدرسه عالی دارالشفاء قم 
برگزار می شود. بنابه اظهار حجت الاسلام والمسلمین حسینی بوشهری قائم مقام 
مدیر حوزه علمیه قم، این همایش در اجرای رهنمودهای مقام معظم رهبری و
به منظور بررسی مسائل آموزشی حوزه های علمیه برپا شده و در آن اهداف 
نظام آموزشی حوزه و راهبردهای آن مورد بحث و بررسی شرکت کنندگان قرار
می گیرد. 
محل تامین اعتبار برای ساخت فرودگاه گرگان تعیین شد. گرگان - 
خبرنگار همشهری: از محل تامین اعتبار، 5 میلیارد ریال اعتبار
موردنیازبرای ساخت فرودگاه گرگان مشخص شد. در جلسه ای که با حضور
گرانمایه استاندار مازندران، حجت الاسلام والمسلمین نورمفیدی نماینده 
ولی فقیه و امام جمعه گرگان و هیات امنای فرودگاه گرگان تشکیل شد، 
مقرر گردید 5 میلیارد ریال اعتبار برای ساخت و تکمیل فرودگاه گرگان 
که به عهده این منطقه گذاشته شده است، از محل درآمد کارخانه‌ها، اموال 
مصادره شده و متروکه، شیلات، جنگل و مرتعداری، شهرداریها، اتاق 
بازرگانی و فروش بلیت اتوبوس و قطار تامین شود. 
انتصاب امام جمعه شوشتر
. سرویس شهرستانها: شورای سیاستگذاری ائمه جمعه کشور با صدور حکمی، 
حجت الاسلام سیدمحمود امین را به امامت جمعه شهرستان شوشتر منصوب
کرد. 
گشایش مرکز آموزش فنی و حرفه ای ویژه خواهران در قم. سرویس 
شهرستانها: مرکز آموزش فنی حرفه ای ویژه خواهران استان قم مورد
بهره برداری قرار گرفت. ساختمان 4 طبقه این مرکز 700 متر مربع زیربنا
دارد و در هر دوره 260 تن از خواهران می توانند در رشته های گلسازی، 
گل آرایی، کامپیوتر، نقشه کشی ساختمان، معرق کاری، بافندگی با ماشین، 
مکرومه بافی و مروارید دوزی آموزش ببینند. 
انتصاب مدیرکل میراث فرهنگی فارس 
. شیراز- خبرنگار همشهری: با صدور حکمی از سوی کازرونی رئیس سازمان 
میراث فرهنگی کشور، محمدحسین بحرالعلومی به سمت مدیرکل میراث 
فرهنگی استان فارس منصوب شد.