رئیس جمهوری از پارک ملی گلستان در استان مازندران بازدید کرد
ساخت 3 سد جدید در شمال خراسان آغازشد
. مشهد- خبرنگار همشهری: آقای هاشمی رفسنجانی رئیس جمهوری روز
پنجشنبه در یکی از روستاهای اسفراین، سوار بر کمباین یکی از
روستائیان شد و ضمن هدایت آن، مقداری از محصول گندم ساکنان روستا را
درو کرد. این حرکت رئیس جمهوری، شور و نشاط زیادی بین کشاورزان، 
همراهان ایشان و خبرنگاران به وجود آورد و اشک شوق از دیدگان 
روستائیان جاری شد. همچنین با حضور رئیس جمهوری، عملیات اجرایی سد
تبارک آباد قوچان روز پنجشنبه آغاز شد این سد در 2 کیلومتری قوچان و
در روستایی به همین نام با ظرفیت آبگیری 34 میلیون متر مکعب، احداث 
می شود. 
سد تبارک آباد شامل 2 تونل انحراف آب به قطر 4 متر وطول 240 و 230
متر است و باهدف کنترل سیلاب و حفظ شهرقوچان در برابر خطر سیل و
نیزتامین آب شرب و کشاورزی منطقه ساخته می شود. برای این سد که از
نوع سنگریزه ای با هسته رسی است، در مجموع 400 میلیارد ریال هزینه 
پیش بینی شده است. همچنین با حضور آقای هاشمی رفسنجانی، بهره برداری 
از سیستم انحراف آب و عملیات اجرایی بدنه اصلی سد مخزنی بارزو در
شیروان آغاز شد. 
این سد در 4 کیلومتری شهرشیروان، بر روی رودخانه قلجق دردست 
احداث است و اعتبارساخت آن 50 میلیارد ریال می باشد. 
سد مخزنی شیرین دره از دیگرطرحهایی بود که عملیات ساخت آن روز
پنجشنبه با حضور رئیس جمهوری بر رودخانه شیرین دره در 60 کیلومتری 
شمال غرب بجنورد آغاز شد. 
این سد با ظرفیت 91 میلیون مترمکعب، قرار است ظرف 5 سال آینده 
به بهره برداری برسد بیمارستان 96 تختخوابی سازمان تامین اجتماعی 
بجنورد نیز با حضور رئیس جمهوری مورد بهره برداری قرار گرفت. این 
بیمارستان در دو طبقه ساخته شده و 71 هزار مترمربع زیربنا دارد. 
آقای هاشمی رفسنجانی در آخرین مرحله از سفر خود به شمال استان 
خراسان، از کارخانه آلومینیای جاجرم بازدید کرد. این واحد اولین 
کارخانه تولیدکننده پودر آلومینیای کشور است که تاکنون 51 درصد از
عملیات طرح تجهیز معدن و احداث کارخانه به انجام رسیده است. در
حال حاضر سالانه 250 هزار تن پودر آلومینیای مورد نیاز کشور از خارج 
تامین می شود و با افتتاح این کارخانه با ظرفیت 280 هزار تن در سال، 
کشور از واردات آن بی نیاز خواهد شد. 
بازدید از پارک ملی گلستان. گرگان - خبرنگار همشهری: آقای 
هاشمی رفسنجانی در جریان سفر به شمال استان خراسان، بعدازظهر
پنجشنبه وارد شرق مازندران شد و از پارک ملی گلستان دیدن کرد. در
محل پارک، جمعی از مسئولان استان و نمایندگان مازندران در مجلس شورای 
اسلامی از ایشان استقبال کردند. 
هنگام بازدید رئیس جمهوری ازقسمت های مختلف پارک، انبوه مسافرانی 
که در پارک حضورداشتند نسبت به ایشان شدیداابراز احساسات کردند
به نحوی که رئیس جمهوری از خودرو پیاده شد و دقایقی با آنان به 
گفتگو پرداخت. 
آقای هاشمی رفسنجانی پس ازبازدید از پارک گلستان، در محل تنگ گل 
در نشستی با حضورمسئولان استان، بر ضرورت حفظ وحراست از منابع 
طبیعی وزیستگاههای وحوش در کشور تاکیدکرد و ضمن آن گفت: فلسفه 
وجودی پارکهای جنگلی کشور، استفاده از آب و هوا و مناظر طبیعی 
آنهاست و لازم است مسئولان ذیربط برای برنامه ریزی هرچه بهتر برای حفظ
منابع طبیعی و پارکهای بین المللی و نیز برخورداری بیشتر مردم از
طبیعت و آب و هوای این پارکها، کوشش کنند. 
گفتنی است; پارک ملی گلستان با 91 هزار و 895 هکتار وسعت، یکی 
از پارک های با ارزش وپرجاذبه جهان است و هر سال چندصد هزار نفر
مسافر به عنوان استراحتگاه موقت از آن استفاده می کنند. این پارک یکی 
از زیستگاههای حیات وحش و انواع جانوران جنگلی و پرندگان نیز محسوب
می شود.