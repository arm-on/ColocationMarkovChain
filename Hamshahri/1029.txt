سرویس اجتماعی -. سالانه حداقل 108 هزار نفر در آلمان به دلیل اعتیاد
به استعمال دخانیات جان خود را از دست می دهند و 100 هزار نفر دیگر
معلول می شوند. 
به گزارش خبرگزاری جمهوری اسلامی، انجمن آلمانی در آستانه روز
جهانی عدم استعمال دخانیات در مونیخ اعلام کرد، هر فردی که در حد
متوسط سیگارمصرف می کند عمرش هشت تا 10 سال کوتاه می شود. 
این گزارش حاکی است، استعمال دخانیات عامل بروز یک سوم انواع 
بیماریهای سرطانی در آلمان است، به طوری که 90 درصد از بیماریهای 
سرطان ریه به همین دلیل است علاوه بر این استعمال دخانیات خطر ابتلا به 
سرطان حنجره، معده، روده، مثانه، کلیه، پوست و بیماریهای مزمن 
برونشیت و اختلال در گردش خون را نیز افزایش داده و از عواقب بد آن 
می باشد. 
بر اساس همین گزارش، سازمان بهداشت جهانی وی اچ. او اخیرا به 
مناسبت روز جهانی عدم استعمال دخانیات اعلام کرد، در هر 10ثانیه 
یک سیگاری به دلیل عواقب ناشی ازاین اعتیاد جان خود را ازدست 
می دهد و اگر چنانچه با آن مبارزه اصولی و موثر نشود درسال 2020
تعداد تلفات ناشی ازسیگار از سالانه 3 میلیون نفر در حال حاضر به 
10 میلیون افزایش خواهد یافت. علاوه بر آن سالانه حداقل 400 نفر دیگر
که خود سیگاری نبوده و در مجاورت دود سیگار قرار دارند براثر ابتلا
به سرطان ریه جان خود را از دست می دهند. 
این گزارش در خاتمه می افزاید، خیلی از موسسات واقف نیستند و یا
نمی خواهند این مسئله را جدی بگیرند که هر کارمند سیگاری سالانه 3000
مارک به اقتصاد آن موسسه خسارت می زند زیرا مدت زمانی که یک سیگاری 
برای کشیدن فقط ده سیگار در روز صرف می کند برابر با 20 روز کاری در
سال است.